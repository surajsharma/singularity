# 01 


https://oshostsang.wordpress.com/2018/08/27/%e0%a4%9a%e0%a4%bf%e0%a4%a4-%e0%a4%9a%e0%a4%95%e0%a4%ae%e0%a4%95-%e0%a4%b2%e0%a4%be%e0%a4%97%e0%a5%87-%e0%a4%a8%e0%a4%be%e0%a4%b9%e0%a4%bf%e0%a4%82-%e0%a4%aa%e0%a5%8d%e0%a4%b0%e0%a4%b5%e0%a4%9a/


एक गांव में ऐसा हुआ कि एक दिन सुबह-सुबह एक बूढ़ी औरत आई और उसने आके उस गांव के कुएं में कुछ डाल दिया और कहा कि जो भी इस कुएं का पानी पीएगा पागल हो जाएगा। गांव में दो ही कुएं थे। एक तो गांव का कुआं था। एक राजा के महल का कुआं था। शाम तक मजबूरी थी, सारा गांव पागल हो गया पानी पीना भी पड़ा। सिर्फ राजा-रानी व वजीर तीन लोग जिन्होंने उस कुएं का पानी नहीं पीया वे बच गए पागल नहीं हुए पूरा गांव सांझ होते-होते पागल हो गया सारे गांव में एक अफवाह उड़ी कि मालूम होता है कि राजा का दिमाग खराब हो गया यह बिलकुल स्वाभाविक था क्योंकि जब पूरा गांव पागल हो गया हो तो वहां एक आदमी जो पागल नहीं है पागल मालूम पड़ेगा। सीधा सा गणित है वे सारे लोग बड़े चिंतित और परेशान हो गए। उनमें जो विचारशील थे और पागलों में बहुत विचारशील लोग होते हैं। इसलिए पागल और विचारशील में बहुत कम फासला होता है। विचारशील अक्सर पागल हो जाते हैं। और पागल अक्सर विचार करने लगते हैं। उन पागलों में कुछ विचारशील थे, कुछ नेता थे। उन सबने इकट्ठे होकर सोचा कि अब क्या किया जाए? राजा को बिना बदले तो सब गड़बड़ हो जाएगाअ क्योंकि राजा पागल हुआ तो कैसे चलेगा?

वे सब राजमहल गए सांझ होते-होते राजमहल के बाहर इकट्ठे हो गए और उन्होंने नारा लगाया कि राजा को बदले बिना चल नहीं सकता। राजा पागल हो गया है, वजीर पागल है, रानी पागल है। राजा उसका वजीर उसकी रानी ऊपर महल पर खड़े होकर विचार करने लगे कि अब क्या करें। उनके सिपाही भी पागल हो गए थे। उनके नौकर भी पागल हो गए थे। राजा ने वजीर से पूछा कि कुछ सोचो अब हम क्या करें उसने कहा कि सिवाय इसके कि हम उस कुएं का पानी जल्दी पी लें इसके सिवा कोई और उपाय नहीं है। उन तीनों ने लोगों से कहा तुम ठहरो हम इलाज कर दिए देते हैं, अपने पागलपन का। वो गए उन्होंने उस कुएं का पानी पी लिया। उस गांव में बड़ी खुशी मनाई गई, लोग नाचे और गीत गाए कि राजा का दिमाग ठीक हो गया।

मनुष्य-जाति किसी बहुत गहरे बुनियादी पागलपन से ग्रसित है। कोई बहुत बड़ी रात, कोई बहुत बड़ी विक्षिप्तता हमारे कानों को पकड़े है। हम नये बच्चों को उसमें दीक्षित कर देते हैं। जो बच्चे इंकार करेंगे वो विद्रोही मालूम पड़ेंगे। जो बच्चे उस दीक्षा से इंकार करेंगे, वे पागल मालूम पड़ेंगे। उनको हम जबरदस्ती ठोंक-पीट कर लाएंगे उसी रास्ते पर कि वे पागल हो जाएं। इसलिए दुनिया में स्वस्थ होना बड़ी खतरनाक बात है और जो आदमी अस्वस्थ होता है उसे स्वस्थ होने के लिए बड़ा मूल्य चुकाना पड़ता है। किसी को गोली खानी पड़ती है, किसी को जहर पीना पड़ता है, किसी को सूली पर लटक जाना पड़ता है। पागलों की दुनिया में भी स्वस्थ आदमी बरदाश्त नहीं किए जाते। इन पागलों की दुनिया में जो जितना बड़ा पागल हो उतना प्रीतिकर मालूम पड़ता है। क्योंकि वह अपना मालूम पड़ता है। ठीक उन्हीं रास्तों पर चलता मालूम होता है, जिन पर हम चल रहे हैं। तो ऐसे तो मैं जो आपसे कहूंगा इस मनुष्य-जाति को पकड़ी हुई जो गहरी पागलपन की स्थिति है उससे छुटकारे का क्या मार्ग है और उन्हीं में भी खोजते हैं कोई मार्ग तो मृत्यु उसका फल है और कुछ भी करें अंततः मौत पकड़ लेगी। 