> जीवन के महक भरे स्वप्न कहाँ बोऊँ मैँ 
> आधे मेँ मृत्यु और आधे मेँ धर्म है। 
> कोई भी काम नहीँ ऐसा जो 
> पुण्य हो न पाप हो, 
> जिसको मैँ करूं सहज भाव से, 
> जिस पर बस मेरी ही मेरी छाप हो। 
> मन की सुन लेता तो आत्मा धिक्कारती, 
> स्वयं तो अमर है पर मुझे रोज मारती। 
> बाहर से धैर्यवान भीतर से डरा हुआ, 
> सदा भूल जाता हूँ 
> जीवन का एकमात्र सत्य तो रक्त और माँस और चर्म है, 
> आधे मेँ मृत्यु और आधे मेँ धर्म है। 
> झूठा आश्वासन है मेरी स्वाधीनता, 
> मेरा हर अहंकार मुखरित कर देता है 
> मेरी ही दीनता। 
> मैँ भी कुछ ऐसे स्वच्छंद हूँ, 
> जैसे हो सील भरी लकडी मेँ आग 
> जैसे हो तर्कशील मन मेँ अनुराग। 
> मैँ कोई राजनयिक बंदी हूँ, 
> यूं सब सुविधाएं हैँ, 
> सिर्फ नजरबंद हूँ । 
> मुक्ति का करूं अभिनय कैसे 
> जब 
> चिँतन है बिका हुआ 
> अनुबंधित कर्म है। 
> आधे मेँ मृत्यु और आधे मेँ धर्म है। 
> फूलोँ पर मुहर लगी मृत्यु की, 
> फल सारे मृत्यु की नजर मेँ हैँ, 
> कैसे ये फल चखूं? 
> कैसे ये फूल मेज पर रखूं? 
> धर्म नहीँ, धर्म के प्रचारोँ से डरता हूँ, 
> मृत्यु नहीँ, मृत्यु के विचारोँ से डरता हूँ। 
> रूप और रस और गंध कैसे भोगूँ जब 
> संयम ही सारे उपदेशोँ का मर्म है। 
> आधे मेँ मृत्यु और आधे मेँ धर्म है। 
Lenin Bansal